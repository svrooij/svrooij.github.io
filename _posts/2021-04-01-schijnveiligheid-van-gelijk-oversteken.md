---
title: "Schijnveiligheid van Marktplaats gelijk oversteken service"
published: true
categories:
  - Frustration
tags:
  - Marktplaats
  - Oplichting
  - Waarschuwing
twitter_image: /assets/images/header-marktplaats.png
ads: true
---

Marktplaats is in Nederland **de** website voor tweedehands spullen (als ik [Alexa ranking](https://www.alexa.com/topsites/countries/NL) moet geloven). Hier worden jaarlijks vele dingen verhandeld en weggegeven.

**UPDATE 13-04-2022** deze pagina ging over hoe slecht de gelijkoversteken service van Marktplaats was. Op 13 april 2022 komt eindelijk het bericht dat [marktplaats stopt met gelijkoversteken service](https://www.rtlnieuws.nl/tech/artikel/5301713/marktplaats-gelijk-oversteken-betalen-versturen-ontvangen-functie-stopt). Dit is enorm goed nieuws, want dit was niet eens een *service* te noemen.

<!--more-->

## Gelijk oversteken service

Tegenwoordig biedt Marktplaats de [gelijkoversteken service](https://www.marktplaats.nl/i/gelijkoversteken-koper/), een service die op het eerste gezicht super fijn is. De koper krijgt pas zijn geld als jij je pakketje hebt ontvangen.

Voor deze service wordt dan ook een flink bedrag gerekend, **4,5% van de verkoopprijs plus €0,40**. Dus als je iets koopt voor €100,- euro dan betaal je ongeveer €5,- naar deze "service".

### Probleem met deze service

Even terug naar wat Marktplaats beloofd in de [voorwaarden](https://help.marktplaats.nl/s/article/product-niet-ontvangen-bij-gelijk-oversteken), die overigens veel te goed zijn verstopt (probleem 1).

![Marktplaats voorwaarden gelijk oversteken](/assets/images/2021-04-01-marktplaats-gelijk-oversteken.png)

De gele regels zijn het probleem!

- Geeft de koper aan dat het pakket niet ontvangen is, maar is dit volgens de track & trace code wel het geval? Dan ontvangt de verkoper het bedrag via [Online Payment Platform BV](https://onlinepaymentplatform.com/nl/support/marktplaats).
- Heb je het pakket ontvangen, maar voldoet deze niet aan je verwachtingen? [Online Payment Platform BV](https://onlinepaymentplatform.com/nl/support/marktplaats)  kan dit niet beoordelen op basis van de beschikbare informatie.

Deze "service" zorgt er dus alleen voor dat je één pakketje krijgt (van de verkoper). Dat zie ik al een probleem, want als koper betaal je extra voor deze dienst en als verkoper moet je alleen maar een pakketje opsturen. Als de inhoud niet overeenkomt met wat is afgesproken, dan krijgt de verkoper gewoon zijn geld.

### Voorbeeld

Je koopt op marktplaats een telefoon van 500 euro, dan kost deze service **€22,90**. De verkoper stuurt je vervolgens een pakketje met daarin een baksteen, hij/zij heeft wel een track-en-trace code. Jij ontvangt je pakketje, kan niet checken wat erin zit, en de track-en-trace code wordt verwerkt als afgeleverd.

Je maakt het pakketje open en ontdekt de baksteen. Als je gaat klagen zeggen ze vrolijk dat de verkoper een track-en-trace code heeft ingevuld en dat die ook daadwerkelijk is geleverd. Daarmee is de zaak afgedaan volgens de bovenstaande voorwaarden.

## Mogelijke oplossing

Deze dienst zou bruikbaar worden als er ook de mogelijkheid is om geld te blokkeren met bijvoorbeeld een aangifte van oplichting. Stel dat je iets vergelijkbaars meemaakt, je wordt voor €500 euro opgelicht, je krijgt een steen in plaats van een telefoon.
Als je dan aangifte zou doen en vervolgens de uitbetaling kan blokkeren door je aangifte up te loaden. Dat zou al een hoop schelen. Marktplaats zou zelfs zover kunnen gaan dat indien je aangifte doet van oplichting, zij vervolgens ook alle gegevens van de verkoper (naam & bankrekening nummer) delen met de politie.

## Conclusie

Mijn mening: **Maak GEEN gebruik van de gelijk oversteken service van Marktplaats**. Deze "service" garandeerde enkel dat je een pakketje ontvangt en niet dat de inhoud ook klopt met de verkoop. De voorwaarden van deze dienst zijn veel te goed verstopt en Marktplaats kan dit net zo goed niet aanbieden, het wekt schijnveiligheid naar kopers toe.

Marktplaats **helpt oplichters**, ze kunnen immers vertrouwen wekken met de gelijk oversteken service en krijgen nog steeds betaald zolang ze maar pakketjes opsturen ongeacht de inhoud.

Ik ben niet verbonden met Marktplaats, dit plaats ik puur om mensen te waarschuwen. Mocht je nu bij Marktplaats werken en het niet eens zijn met mijn conclusie van jullie zeer slechte dienst, neem dan gerust contact met mij op.

Op 13 april 2022 kwam het nieuws naar buiten dat Marktplaats stopt met deze "service", wellicht hebben ze geluisterd naar dit bericht.
